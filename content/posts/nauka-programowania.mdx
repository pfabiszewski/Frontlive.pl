---
title: 'Uczysz się programować? Przestań marnować swój czas!'
category: 'Nauka'
publishedAt: '24-10-2022'
isPublished: true
popular: false
image: '/images/nauka-programowania/thumbnail.png'
excerpt: 'Kodowanie nie idzie? Nie widzisz postępów? Zobacz jak z głową rozpalnować swoją naukę i jakich błędów unikać podczas nauki programowania.'
---

Nauka programowania nie jest usłana różami.

Brak postępów w nauce, spadek motywacji, ogrom wiedzy do przyswojenia - to tylko niektóre z problemów, które na Ciebie czekają.

Jak z głową rozplanować swoją naukę i **jakich błędów unikać**?

Oto kilka porad, które sam chciałbym usłyszeć kilka lat temu, gdy stawiałem swoje pierwsze kroki w kodowaniu 🙏

## Skup się na jednej rzeczy

Podjąłeś decyzję, zaczynasz uczyć się programowania! Jesteś zmotywowany i gotowy do działania 🦾

Wystarczy tylko zacząć... Tutaj pojawia się pierwszy problem.

Na początku swojej drogi jesteśmy wręcz zalewani informacjami na temat "najlepszych" technologii, języków programowania i oczywiście **zarobków** związanych z nimi.

- _Top 5 języków programowania w 2022!_

- _Ucząc się tych technologii zarobisz najwięcej!_

Nie zrozum mnie źle, zrobienie rozeznania w branży jest jak najbardziej okej. Nie chcesz przecież uczyć się przestarzałych technologii, w których później ciężko będzie znaleźć pracę. Nie daj się jednak wciągnąć w zakłopotanie nad wyborem swojego pierwszego języka programowania.

<Image src="/images/nauka-programowania/technologie.png" alt="" />

Zrozum, czym jest Frontend, Backend, Mobile... Eksperymentuj. Zaczęcie nauki od danego języka programowania nie oznacza, że do końca swojego życia będziesz skazany tylko i wyłącznie na tą technologię.

Początkowym eksperymentowaniem nie zmarnujesz swojego czasu. Programowanie opiera się na pewnych pojęciach, określonym sposobie myślenia, które przełożysz na różne języki.

W pewnym momencie swojego rozeznania musisz się na coś zdecydować. Natrafisz zapewne wtedy na różnego rodzaju _roadmapy_, czyli ścieżki nauki w danej specjalizacji. Są one dobrym wyznacznikiem tego, czego potrzebujesz się nauczyć. Jest jednak mały haczyk.. Takie ścieżki nauki są bardzo rozbudowane, niezależnie w jakim kierunku pójdziesz. Załóżmy, że wybrałeś Frontend. Podstawą tej specjalizacji jest HTML, CSS i JavaScript.

Zaczynasz uczyć się HTML, idzie Ci całkiem nieźle. Poznajesz podstawowe tagi i po kilku dniach stwierdzasz, że technologia opanowana, można przejść dalej. Wlatuje CSS, na początku idzie Ci całkiem nieźle, ale po czasie natrafiasz na ścianę nie do przebicia. _Walić to!_

Pora na prawdziwe programowanie, **pora na JavaScript!** Po czasie okazuje się, że JavaScript to nie przelewki i ten CSS wcale nie był aż taki trudny, no nic, wracamy do stylowania. Gubisz się w swojej nauce, błądzisz wokół różnych technologii. W końcu stwierdzisz, że to całe programowanie nie jest dla Ciebie, może warto odpuścić?

W żadnym wypadku! Wyluzuj. Wdech i wydech. **Nie szarżuj i skup się na jednej rzeczy**. Nie staraj się jak najszybciej przejść do kolejnych etapów nauki. Daj sobie czas na zrozumienie poszczególnych pojęć. Nie zmieniaj technologii jak skarpetek, na wszystko przyjdzie czas :)

## Praktyka czyni mistrza - odstaw kursy

A skąd zazwyczaj zaczynamy się uczyć programowania? Z kursów online i materiałów na YouTube.

Dostęp do darmowej lub bardzo taniej wiedzy to naprawdę świetna sprawa. W cenie średniej pizzy możemy dorwać przyzwoite, kilkunastogodzinne kursy. Nie wspominając już o setkach w pełni darmowych kursów na YouTube.

Takie kursy najczęściej mają bardzo podobny schemat. Autor uczy nas technologii, pisząc jakiś projekt. Przeplata nagrania z kodowania, mniejszymi zadaniami do wykonania.

Problem pojawia się w naszym sposobie przerabiania tych kursów. Samo oglądanie nagrania, jak ktoś pisze kod, niewiele nam da. Zapoznamy się z technologią, zrozumiemy działanie kodu, ale gdy przyjdzie nam zatrzymać lekcję, w naszym mózgu może pojawić się kompletna pustka.

<Image src="/images/nauka-programowania/kursy.png" alt="" />

Ucz się aktywnie. Zatrzymuj lekcje, staraj się wykonywać samodzielnie zadania. Jeśli czegoś nie jesteś pewien, zawsze możesz wrócić do materiału.

Po przerobieniu jakiegoś kursu nie zaczynaj od razu następnego. Spróbuj wykorzystać nabytą wiedzę w praktyce. Zacznij budować projekt, nie musi to być nic spektakularnego. Jeśli na kursie uczyłeś się HTML i CSS, spróbuj stworzyć prosty _landing page_.

Podczas kodowania natrafisz na masę problemów, których w kursach możesz całkowicie nie doświadczyć. Szukaj odpowiedzi w internecie, prawdopodobnie ktoś już znalazł rozwiązanie na Twój problem. Pytaj na forach, grupach i społecznościach programistycznych - jest wiele osób, które z chęcią Ci pomoże :)

Wraz z Twoim rozwojem staraj się **ograniczać kursy**, na rzecz jeszcze większej ilości praktyki. To dzięki niej **najbardziej się rozwijasz!**

Nie oglądaj kursu za kursem w nadziei na przyswojenie dużej ilości wiedzy tanim kosztem. Niestety to **tak nie działa**. Jeśli będziesz skupiał się tylko na teorii, po odstawieniu materiałów, natrafisz na ścianę. Pustka w głowie, spadek motywacji do dalszej nauki, definitywnie chcesz tego uniknąć!

<Newsletter />

## Code Review

Skąd masz wiedzieć, czy idziesz w dobrym kierunku? Czy Twój kod jest poprawnie napisany? Co możesz w nim poprawić?

Szalenie ważna rzecz podczas nauki, czyli **ocena Twojej pracy**.

Początkowo może wydawać się to trudne? Jak to ktoś ma oceniać mój kod!? Uwierz mi, dzięki temu wyniesiesz swój rozwój na **kilka poziomów wyżej**. Udostępnij swój kod do szerszego grona osób. Poproś bardziej doświadczonych programistów o recenzję Twojego kodu. Wskażą Ci oni aspekty do poprawy, dzięki temu będziesz mógł uniknąć błędów w przyszłości.

W "ogniu krytyki" pamiętaj o jednym - nie jesteś swoim kodem. Wiem, jak bardzo może być to trudne. **Odstaw emocje na dalszy plan** i postaraj się przyjmować krytykę z pokorą.

Koniecznie sprawdź mój artykuł na temat dobrego procesu Code Review. Znajdziesz w nim masę porad o tym, jak odpowiednio przyjmować i dawać feedback - [Kompendium Code Review](https://frontlive.pl/blog/kompendium-code-review).

## Społeczność

Dołącz do społeczności! Łatwiej uczyć się programowania z innymi ludźmi :)

Pomogą Ci oni w nauce, nieoczekiwanych problemach z kodem, zrobią code review i doradzą w kwestii technologii.

Polecam wpaść do naszej [Społeczności Frontlive](https://discord.gg/XTRkJXwCU9) :)

## Motywacja

Podczas nauki pojawią się momenty zachwytu, ale również spadek motywacji. Przez myśl może Ci nawet przejść całkowite odpuszczenie programowania.

To jak najbardziej naturalne. Daj sobie czas na odpoczynek. Programowanie nie jest proste i na zrozumienie wielu zagadnień **potrzeba czasu**.

<Image src="/images/nauka-programowania/motywacja.png" alt="" />

Tworząc projekty, baw się przy tym dobrze. Nie warto robić nic na siłę. Jeśli zacząłeś projekt, a nie masz ochoty go kończyć, olej to i leć dalej. Może zawiesiłeś za wysoko poprzeczkę i warto nieco przystopować i stworzyć coś prostszego?

**Enjoy the process!**

## Zapamiętywanie

Programowanie nie polega na zakuwaniu kolejny metod i reguł - nie musisz wszystkiego znać na pamięć!

Prosta zasada, im częściej z czegoś korzystasz, tym bardziej zostaje Ci to w pamięci. Z czasem pewne rzeczy wejdą Ci w krew i z automatu będziesz w stanie pisać kod.

Staraj się zrozumieć pojęcia, nie musisz znać słowo w słowo każdej metody, reguły w języku programowania. Jeśli to zrobisz, będziesz w stanie szybko sprawdzić w dokumentacji to, czego potrzebujesz.

## Nie ma drogi na skróty

Nauka kodowania to maraton, a nie sprint.

Nie ufaj licznym reklamom kursów, które obiecują, że nauczą Cię programować w 3 miesiące - to bullshit. Pewnych rzeczy nie dasz rady przeskoczyć, na przyswojenie zagadnień potrzeba czasu i praktyki.

## Podsumowanie

Programowanie nie jest proste, ale jeśli odpowiednio podejdziesz do tematu, oszczędzisz masę czasu i nerwów.

Trzymam kciuki ✌️
